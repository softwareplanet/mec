---
title: Т-64
category: tanks
image: ./t-64.jpg
source: https://uk.wikipedia.org/wiki/%D0%A2-64
---

Т-64 — сімейство основних бойових танків, що випускалися серійно в СРСР з 1963 по 1987 рік. За цей час було створено близько трьох десятків різних модифікацій танка. Роботи над створенням танка розпочалися в Харкові в 1951 році під керівництвом Олександра Морозова. Перша модифікація — «середній танк Т-64» (об'єкт 432) була прийнята на озброєння в січні 1967 року, модифікація Т-64А (об'єкт 434) стала першим основним бойовим танком Радянського Союзу. Конструкція Т-64 увібрала в себе найновіші розробки того часу, завдяки чому танк з вагою середнього отримав вогневу потужність важкого. Тут вперше була використана композитна броня, стереоскопічний далекомір, опозитний дизельний двигун, гладкоствольна гармата здатна вести вогонь керованими реактивними снарядами, вперше для гармати великого калібру встановленій на танк традиційного компонування був створений механізм заряджання, завдяки якому екіпаж скоротився до трьох осіб. Окремі елементи конструкції та принципи компонування були потім використані в танках Т-72, Т-80 та Т-84. Через високу секретність танки Т-64 Радянський Союз на експорт не постачав, і в збройних конфліктах вони участі не брали. Найпе́рше, танки Т-64 всіх модифікацій надходили на озброєння танкових підрозділів Радянської армії, дислокованих в Групі радянських військ у Німеччині. Навіть на військових парадах в Москві танки Т-64 брали участь лише один раз — 9 травня 1985 року. Бойове хрещення відбулось вже після розпаду Радянського Союзу — в боях за місто Бендери під час Придністровського конфлікту в 1992 році. Нині активна модернізація Т-64 здійснюється в інтересах Збройних сил України.

| Характеристики   |                                                     |
| ---------------- | --------------------------------------------------- |
| Вага             | 38-45,5                                             |
| Довжина          | 8,75-9,225 м                                        |
| Ширина           | 3,415-3,6 м                                         |
| Висота           | 2,154–2,172 м                                       |
| Екіпаж           | 3                                                   |
| Броня            | Ніж, Контакт-1                                      |
| Двигун           | 5ТДФ, 5ТДФМ, 5ТДФЕ, 6ТД-1 750—1000 кс (515—735 кВт) |
| Дорожній просвіт | 500 мм                                              |
| Швидкість        | до 60 км/год                                        |

## Головне озброєння

-   125 мм, КБА3 або 2А46М-1

## Керування технікою

https://youtu.be/LK1S3uzLsrI
